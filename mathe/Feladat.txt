Feladat

Írj Java konzolos programot, ami a következő szempontokat teljesíti:
A program indulás után jelenítsen meg egy üdvözlő üzenetet!
Az üdvözlő üzenet alatt jelenítsen meg egy menüt, ahol a menüpontok 1-től sorfolytonosan vannak megszámozva!
Kérje be a program a felhasználótól a választott menüpont sorszámát!
Ha helytelen bemenetet ad meg a felhasználó, akkor kezeld le ezt a kivételes helyzetet és jeleníts meg egy felhasználóbarát üzenetet majd kérd be a számot újra!

A következő menüpontok legyenek legalább elérhetők:
- négyzet
- téglalap
- parallelogramma
- rombusz
- deltoid

Ezeken kívül legyen még egy utolsó menüpont, a kilépés!
Ezt választva a program jelenítsen meg egy búcsú üzenetet és álljon le!
Ha a felhasználó az egyik alakzatot választja, akkor kérd be az ahhoz az alakzathoz tartozó bemeneti adatokat.
Például négyzet esetén az egyetlen oldalhosszúságot, téglalap esetén a két oldalhosszúságot!
Ezek a bemeneti adatok nem csak egy számértéket tartalmaznak, hanem egy mértékegységet is.
Például 3 cm vagy 4,5 dm, vagy 100 m.
A különböző bemeneti adatok különböző mértékegységekben lehetnek megadva.
Ezek után a program számolja ki az adott alakzathoz tartozó kerületet és területet.
Ezeknek az eredményeknek az értékét írja ki először SI mértékegységben, majd opcionálisan más mértékegységekben is!
A számítás és az eredmény megjelenítése után a program térjen vissza a menübe, azt újra írja ki, majd a felhasználó újra választhasson egy alakzatot!

A megoldásod során törekedj alkalmazni minden olyan programozási eszközt, amiről eddig tanultunk!
Különösen ügyelj az OOP elvek követésére, alkalmazd az OOP-s elveket, használd az ehhez tartozó nyelvi lehetőségeket. Figyelj oda a változók, típusok elnevezésére, tömör, de beszédes angol azonosítókat válassz! Kövesd a Java elnevezési és formázási konvencióit! Alkalmazz kivételkezelést, ahol indokolt!

A megoldásaitokat várom 2022 májusában, kérlek, hogy e-mailben küldjétek el nekünk az info@ak-akademia.hu címünkre ZIP mellékletként!

A legszebb megoldást az első júniusi részben bemutatom és kiegészítem a saját észrevételeimmel. Ha hozzájárulsz a neved megemlítéséhez ebben a részben, akkor kérlek, küldd el ezt is nekünk a megoldásoddal együtt. Ha ezt nem szeretnéd, akkor egy kitalált becenév is megteszi. ;-)

Jó programozást kívánok a feladathoz! :-)

Forrás: A&K Akadémia YouTube Csatorna, https://youtu.be/mRplzTGd3e4